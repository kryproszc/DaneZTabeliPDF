W ramach badania sprawozdania finansowego za 2023 rok biegły rewident przejrzał stosowane metody, nie wydał w stosunku do nich żadnych rekomendacji.
W ramach oceny wiarygodności i adekwatności rezerw techniczno-ubezpieczeniowych porównano najlepsze oszacowanie przepływów pieniężnych z końca 2022 r. z ich faktyczną realizacją oraz z ich zaktualizowaną prognozą z końca 2023 r. Porównanie takie pozwala na walidację modeli prognostycznych, choć dla ubezpieczeń z długim okresem zgłaszania (jak OC) obserwacja rocznego okresu rozwoju może nie być w pełni miarodajna. Różnice dla wypłat w danym roku jak i run-off powinny być możliwie niskie. Ze względu na roczny krok prognozy przepływów, analizę adekwatności sporządzamy dla pełnego roku sprawozdawczego.


Przedostatnia kolumna zawiera różnice między wypłatami przewidywanymi na rok 2023 i ich faktyczną realizacją. Spodziewana wartość run-offu powinna oscylować wokół 0. Niewielkie różnice wynikają z losowej natury procesu. Różnice mogą też wynikać z pojedynczych nowych lub odmówionych szkód. W powyższym zestawieniu porównano prognozę wypłat w 2023 roku z jej faktyczną realizacją oraz pokazano całkowitą zmianę oszacowań dla szkód lat ubiegłych. Różnice w wypłatach i wysoki negatywny runoff w liniach 7 i 12 wynikają ze szkody PKN Orlen. Runoff w linii 8 jest związany z niekorzystnym rozwojem szkód, w szczególności nowymi roszczeniami w OC medycznym, a także dużymi szkodami z OC zawodowego (nienależyta obsługa prawna 52,9 mln zł, szkoda Enea D&O 50 mln). Negatywny runoff w linii 9 wynika z wypłaty gwarancji Rafako. W linii 4 korzystny runoff oraz różnica w wypłatach wynika z uwzględnienia na koniec 2022 r. podwyższonej inflacji.

Oszacowanie rezerw szkodowych jest wynikiem modelowania i ekstrapolacji historycznego rozwoju szkód, który dla danego roku wypadku jest zawsze nieco inny. Wpływ na to ma zarówno losowość procesu zaistnienia szkód, jak i zmiany w otoczeniu (prawne, ekonomiczne, biznesowe) oraz wewnątrz Spółki (np. organizacja 
likwidacji szkód). W procesie modelowania istotne jest wyważenie między stabilnością modelu (co można osiągnąć uśredniając wszystkie historyczne schematy rozwoju) a dopasowaniem modelu do najbardziej aktualnych danych (w skrajnym wypadku można się oprzeć na rozwoju z ostatniego tylko roku). W tym drugim wypadku model (i oszacowania) podlegałby jednak znaczącym wahaniom. Przyjętym kompromisem jest bazowanie na średniej z ostatnich pięciu lat, choć w przypadku trendów w najnowszych latach celowe może być skrócenie tego okresu, np. do czterech lub nawet trzech ostatnich lat. Zmiany w modelowym schemacie rozwoju szkód są wówczas łagodniejsze, a jednocześnie wykorzystują najnowsze doświadczenia. Aby lepiej ocenić i w pełni wykorzystać informacje, modelujemy je niezależnie: rozwój wypłat (trójkąt szkód wypłaconych) i rozwój wypłat i zgłoszeń szkód (trójkąt szkód zgłoszonych). Zmiany w schemacie rozwoju w kolejnych latach zmieniają wcześniejsze oszacowania, co można prześledzić na tym zestawieniu:

Zestawienie prezentuje oszacowanie ostatecznej wartości szkód zaistniałych w 2023 roku w ubezpieczeniach komunikacyjnych, dla wariantu bazowego (‘Wybór’), dla schematu rozwoju przesuniętego o jeden rok i o dwa lata wstecz (odpowiednio ‘Bez 1 roku’ i ‘Bez 2 lat’). Gdyby rozwój szkód w kolejnych latach był identyczny, wszystkie trzy oszacowania byłyby takie same. Różnice w oszacowaniach nie przekraczają 1% w 5M i 5K oraz 3% w 4M_MTPL. W 4K_MTPL różnice dochodzą do 3,5% co jest związane z wysokim udziałem szkód zagranicznych i ekspozycji na różnice kursowe. Ogólnie, zmienność oszacowań jest ograniczona stąd brak podstaw do kwestionowania wybranej metody modelowania rozwoju szkód.
