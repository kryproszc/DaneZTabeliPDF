1.	Pytania
Odnośnie do pliku „Badanie adekwatności_szk_standard.xlsx” przekazanego w odpowiedzi Zakładu na pkt 8 wezwania zespołu inspekcyjnego z 1 sierpnia 2024 roku:
a.	informacji, jakie są główne przyczyny negatywnych wartości „Run-off” w kolumnie L zakładki „odszkodowania” w przypadku grup: 8K_OTHER, 9_BONDS, 8K_MED, 7M_AGRO, 5M, 7M_OTHER i 5K,
b.	stanowiska, z uzasadnieniem, czy analiza adekwatności wskazuje na potrzebę poprawy dokładności oszacowania przepływu CLAIM_RES w przypadku grup wymienionych w ppkt. a., biorąc pod uwagę negatywne wartości „Run-off” w tych grupach. Ponadto proszę o przekazanie informacji czy zostały podjęte (i jakie) lub jest planowane podjęcie (i jakich) działań przez Zakład w celu poprawy adekwatności w ww. grupach w przyszłości. Proszę odnieść się indywidualnie z uzasadnieniem do każdej wymienionej grupy w ppkt. a.,
c.	w nawiązaniu do: 
•	odpowiedzi Zakładu na pkt 1.b. wezwania zespołu inspekcyjnego z dnia 5 sierpnia 2024 roku, 
•	negatywnych wartości "Run-off" dla grup CLAIM_RES, 8K_OTHER, 9_BONDS, 8K_MED oraz 7M_AGRO, 
proszę o przekazanie wyjaśnienia czy w Zakładzie została przeprowadzona weryfikacja, że brak adekwatności (negatywne wartości "Run-off" dla ww. grup) wynika z przyjętego założenia, iż oczekiwany wzrost roszczeń jest w pełni uwzględniony w trójkątach szkód. Jeśli takie założenie zostało zweryfikowane, proszę o przekazanie dokumentacji z przeprowadzonych analiz. W przeciwnym razie proszę o przedstawienie uzasadnienia braku przeprowadzenia takich analiz,
d.	informacji, jakie są główne przyczyny negatywnych wartości „Run-off” w kolumnie L zakładki „koszty likwidacji” w przypadku grup: 8K_OTHER, 7M_AGRO, 8K_MED, 7M_OTHER, 7K, 8M_GTPL, 5K i 12,
e.	stanowiska, z uzasadnieniem, czy analiza adekwatności wskazuje na potrzebę poprawy dokładności oszacowania przepływu ALAE_RES w przypadku grup wymienionych w ppkt. d., biorąc pod uwagę negatywne wartości „Run-off” w tych grupach. Ponadto proszę o przekazanie informacji czy zostały podjęte (i jakie) lub jest planowane podjęcie (i jakich) działań przez Zakład w celu poprawy adekwatności w ww. grupach w przyszłości. Proszę odnieść się indywidualnie z uzasadnieniem do każdej wymienionej grupy w ppkt. d.,
f.	w nawiązaniu do odpowiedzi Zakładu na pkt 8 wezwania zespołu inspekcyjnego z 5 lipca 2024 roku, mając na uwadze negatywne wartości "Run-off" dla grup wymienionych w ppkt. d., proszę o potwierdzenie, czy przeprowadzono weryfikację, że brak adekwatności (negatywne wartości "Run-off" dla grup wymienionych w ppkt. d.) wynika z przyjętego założenia, iż oczekiwany wzrost kosztów jest w pełni uwzględniony w trójkątach kosztów. Jeśli takie założenie zostało zweryfikowane, proszę o przekazanie dokumentacji z przeprowadzonych analiz. W przeciwnym razie proszę o przedstawienie uzasadnienia braku przeprowadzenia takich analiz,
g.	informacji, jakie są główne przyczyny negatywnych wartości „Run-off” w kolumnie L zakładki „ULAE i bonus” w przypadku linii biznesowych („LoB”): 5, 7 i 11 (w tabeli „ULAE”),
h.	przedstawienie stanowiska, z uzasadnieniem, czy analiza adekwatności wskazuje na potrzebę poprawy dokładności oszacowania przepływu ULAE_RES w przypadku linii biznesowych 4, 5, 6, 7, 9 i 11, biorąc pod uwagę negatywne wartości „Run-off” (tj. 6 linii spośród 10, gdzie występuje przepływ ULAE_RES). Ponadto proszę o przekazanie informacji czy zostały podjęte (i jakie) lub jest planowane podjęcie (i jakich) działań przez Zakład w celu poprawy adekwatności w ww. grupach w przyszłości. Proszę odnieść się indywidualnie z uzasadnieniem do każdej wymienionej grupy w ppkt. g.,
i.	informacji, jakie są główne przyczyny negatywnych wartości „Run-off” w kolumnie L zakładki „regresy” dla większości linii biznesowych (w tabeli „koszty regresów”),
j.	przedstawienie stanowiska, z uzasadnieniem, czy analiza adekwatności wskazuje na potrzebę poprawy dokładności oszacowania przepływu REC_ALAE_RES w przypadku linii biznesowych 2, 4, 5, 6, 8, 11 i 12, biorąc pod uwagę negatywne wartości „Run-off” (tj. 7 linii spośród 10, gdzie może występować przepływ REC_ALAE_RES). Ponadto proszę o przekazanie informacji czy zostały podjęte (i jakie) lub jest planowane podjęcie (i jakich) działań przez Zakład w celu poprawy adekwatności w ww. grupach w przyszłości. Proszę odnieść się indywidualnie z uzasadnieniem do każdej wymienionej grupy w ppkt. j.,
k.	w komórkach D37, D51, zakładka „odszkodowania”, występują zera. Wskazuje to, że przy obliczaniu na 31 grudnia 2022 roku najlepszego oszacowania brutto dla rezerwy na niewypłacone odszkodowania i świadczenia Zakład przyjął, że nie będzie przyszłych przepływów pieniężnych z tytułu wypłat odszkodowań i świadczeń dla cyt. „szkody Orlen w liniach 7 i 12 denominowanych w USD”. Proszę o przedstawienie tego powodów. 


Odpowiedzi

	a. Przyczyny negatywnych wartości run-off dla odszkodowań: 
	• 5K – duże wypłaty dla roku szkody 2022, 
	• 7M_AGRO – uśrednienie pierwszego współczynnika rozwoju (DFM). Duże wahania wypłat szkód, wynikające ze zdarzeń pogodowych, w pierwszym roku realizacji, przy bardziej stabilnych wypłatach w drugim roku realizacji, mają istotny wpływ na pierwszy współczynnik rozwoju. 
	• 8K_MED – zgłaszanie nowych szkód głównie procesowych ze starych lat szkody (2007-2018), 
	• 8K_OTHER – dwie duże szkody: 50 mln zł z tytułu OC członków władz spółki, z roku 2020 oraz 43,3mln zł z tytułu OC zawodowego dla klienta korporacyjnego, z roku 2019 
	• 9_BONDS – szkoda z tytułu gwarancji Rafako 60 mln zł. 
	• W przypadku linii 5M i 7M_OTHER większy od założonego rozwój szkód. 
	b. W przypadku linii 8K_OTHER i 9_BONDS, gdzie negatywny run-off jest spowodowany jednorazowymi zdarzeniami, poprawa dokładności oszacowań nie wydaje się być możliwa. W przypadku linii 8K_MED negatywny run-off spowodowany jest zgłaszaniem się szkód ze starych lat przy znacznie wolniejszym tempie wypłat z tych szkód (średnia szkoda wypłacona spada). Trudno przewidzieć dalszy rozwoju sytuacji, Zakład stara się stosować podejście ostrożne. Wydaje się celowe rozważenie przez Zakład metody bardziej stabilnego ustalania pierwszego współczynnika rozwoju dla linii 7M_AGRO. W liniach 5K, 5M oraz 7M_OTHER Zakład zastosował narzut na inflację opisany w odpowiedzi na punkt 8 wezwania z 4.07. Wprowadzenie narzutu skutkowało również pogorszeniem wyniku run-off. 
	c. W ocenie Zakładu wyjaśnienia z punktu a. wskazują, że negatywny run-off można przypisać niepełnemu uwzględnieniu wzrostu szkód w trójkątach szkód tylko w przypadku linii 5K, 5M i 7M_OTHER. W pozostałych przypadkach jest to wynik jednostkowych zdarzeń lub zwiększonej liczby zgłoszeń szkód. Dla tych linii obserwowaliśmy zwiększony wzrost średniej szkody przedstawiony w odpowiedzi na punkt 8 wezwania z 4.07. Wydaje się to potwierdzać tezę o niewystarczającym uwzględnieniu wzrostu szkód w trójkącie. Należy jednak zwrócić uwagę, że w przypadku linii 5K ujemny run-off wystąpił tylko dla roku szkody 2022, co może podważyć tę tezę. Zakład jednak zdecydował się utworzyć narzut na inflację dla tych linii biznesowych oraz dla linii 4K_MTPL oraz 4M_MTPL. 
	d. Przyczyny negatywnych wartości run-off dla kosztów likwidacji (przez szkodę rozumiemy tu koszty likwidacji): 
	• 7K – zgłoszenie 2 dużych szkód łącznie na 3,1 mln, szkody dotyczą roku wypadku 2019, 
	• 7M_AGRO – istotny wzrost szkód zgłoszonych dla lat wypadku 2016-2022 spowodował wzrost rezerw mimo mniejszych wypłat niż prognozowano. 
	• 7M_OTHER – istotny wzrost szkód zgłoszonych dla lat wypadku 2011-2021, 
	• 8K_MED – pojawieniem się szkody w wysokości 2 mln z roku wypadku 2009, spowodowało wzrost rezerwy mimo niższych od prognozowanych wypłat, 
	• 8K_OTHER – pojawienie się dużej szkody na kwotę 13 mln z 2019 roku wypadku oraz szkody w wysokości 5 mln z 2013 roku wypadku, 
	• W przypadku 5K i 8M_GTPL wahania odszkodowań wydają się znajdować w przedziale naturalnej zmienności modelu, rezerwa uwzględniając zmiany szkodowości pogłębia ujemny run-off. 
e. W przypadku grup gdzie ujemny run-off jest spowodowany dużymi, jednostkowymi zdarzeniami poprawa dokładności nie jest możliwa (7K, 8K_MED, 8K_OTHER). W większości przypadków run-off wynikał ze wzrostu rezerwy a nie wypłat co 
	oznacza, że użyta metoda uwzględniła nowe dane i odpowiednio dostosowała poziom rezerw. Należy też zwrócić uwagę, że w linii biznesowej 5 łącznie run-off jest dodatni. 
	f. W ocenie Zakładu wyjaśnienia z punktu d. wskazują, że negatywny run-off można przypisać niepełnemu uwzględnieniu wzrostu szkód w trójkątach szkód tylko w przypadku linii 5K i 8M_GTPL. W pozostałych przypadkach jest to wynik pojedynczych zdarzeń. Należy zwrócić uwagę, że w przypadku szacowania najlepszego oszacowania (wartości oczekiwanej) należy liczyć się z możliwością odchyleń w obie strony. Wydaje się, że niedobór w przypadku linii 8M_GTPL znajduje się w granicach naturalnej zmienności. Natomiast w przypadku linii 5K należy pamiętać, że w całej linii 5 run-off jest pozytywny. 
Ponadto w obu przypadkach wartości były na poziomie, który nie budził obaw, że istotnie zaburzą one ocenę adekwatności rezerw techniczno-ubezpieczeniowych. 
	g. Wartości pośrednich kosztów likwidacji (ULAE) wykazują się dużą zmiennością w czasie, zarówno w wartościach bezwzględnych jak i w stosunku do odszkodowań i kosztów likwidacji. Przyjęcie średniego poziomu powoduje, że faktyczne wartości raz są powyżej raz poniżej prognozy. W przypadku linii biznesowych 5 i 7 powodem ujemnego run-offu był ujemny run-off rezerw szkodowych. Natomiast w przypadku linii 11 duży wzrost ULAE w roku 2023 w stosunku do roku poprzedniego. 
	h. Analiza adekwatności wykazuje znaczne rozbieżności prognozowanych wartości od realizacji. ULAE wykazują dość dużą zmienność, więc trudno powiedzieć czy poprawa dokładności jest możliwa. Do tej pory, ze względu nie zostały podjęte działania mające na celu poprawę dokładności. Zakład zbada możliwość szacowania rezerwy na ULAE jako wartości bezwzględnych tzn. nie uzależniając ich od wysokości odszkodowań, gdyż zmienność odszkodowań może zaburzać szacunki ULAE. 
	i. Regresy zmniejszają najlepsze oszacowanie, więc w tym przypadku ujemny run-off oznacza, że Zakład założył niższe wpływy z regresów niż faktycznie otrzymane. Ze względu na mniej wiarygodne dane niż w przypadku odszkodowań czy kosztów likwidacji Zakład stara się ostrożnie szacować wpływy z tytułu regresów. 
	j. Negatywny run-off kosztów dochodzenia regresów (REC_ALAE_RES) w dużej mierze pojawia się w przekrojach gdzie Zakład nie prognozował wcześniej regresów (w szczególności linia biznesowa 8 i 6). Koszty należy rozpatrywać razem z regresami, wtedy run-off jest pozytywny. Wyniki (brak zaniżenia najlepszego oszacowania) jak i skala run-off nie wskazują na potrzebę poprawy dokładności oszacowania przepływów dotyczących regresów. Ponadto dostępne dane ograniczają możliwości zmiany metod obliczeniowych. 
	k. Na koniec roku 2022 szkody Orlenu w liniach biznesowy 7 i 12 były zarejestrowane jako szkody w PLN. 

